
Le linee guida della World Health Organization (WHO) indicano che la malattia SARS-CoV-2 coronavirus ed in particolare la sua recente forma COVID-19 si trasmettono principalmente attraverso il contatto corporeo e tramite le goccioline respiratorie. La trasmissione per contatto avviene quando le mani contaminate toccano le membrane mucose della bocca, del naso o gli occhi. Per questo motivo una delle misure più importanti che una persona può mettere in pratica per prevenire la trasmissione di germi è prendersi cura dell'igiene delle proprie mani. I moderni dispositivi indossabili sono equipaggiati con diversi sensori, come ad esempio accelerometri e giroscopi, che, combinati con le recenti tecnologie nell'ambito del machine learning, permettono lo sviluppo di strumenti per il riconoscimento e la classificazione delle attività umane. In questa tesi ci concentreremo sul riconoscimento dei lavaggi e delle sanificazioni delle mani partendo da dati non strutturati con lo scopo di investigare l'accuratezza nella classificazione di un sistema basato su smartwatch capace di monitorare l'igiene delle mani della gran parte della popolazione. In particolare, introduciamo uno studio sperimentale estensivo volto a valutare l'abilità dei sistemi di machine learning e di deep learning di distinguere i gesti di lavaggio e sanificazione dal resto delle attività che ogni persona compie giornalmente senza l'utilizzo di strumenti invasivi, ma facendo unicamente affidamento su dispositivi indossabili comuni come smartwatch disponibili commercialmente. Infine presentiamo lo sviluppo di un'applicazione per il monitoraggio dell'igiene delle mani pensata per gli smartwatch e che fa largo utilizzo dei modelli di machine learning per il riconoscimento degli eventi.